---
layout: page
title: Manifest
comments: false
---

Som una plataforma veïnal, apartidista, del districte de l'Eixample de Barcelona que compartim una gran preocupació per la qualitat de l'aire que respirem diàriament.

Al nostre districte des de l'any 2010 s'incompleix de forma sistemàtica amb els nivells legals de diòxid de nitrogen (NO²), i patim a diari una qualitat de l'aire molt per sobre dels nivells màxims exigits per l'Organització Mundial per la Salut.

Els nostres carrers són veritables autopistes urbanes: carrer Aragó (6 carrils) 85.635 vehicles/dia, Gran Via (8 carrils) 56.694 vehicles/dia, carrer Marina (6 carrils) 42.252 vehicles/dia, carrer València (4 carrils) 29.817 vehicles/dia, etc. Cotxes i motos, tot i representar tan sols un 24% dels desplaçaments a la ciutat, són la principal font de contaminació i soroll, tot monopolitzant pel seu ús exclusiu la major part de l'espai públic.

L'Eixample és el districte més poblat de Barcelona, amb una densitat de població de les més altes d'Europa: 356,3 hab/ha. Al districte hi ha 53 escoles bressol, 47 escoles infantils i de primària, 32 centres d'educació secundària, batxillerat i FP i 1 escola d'educació especial.

Segons l'informe de Salut Pública de l'Agència de Salut Pública de Barcelona al districte la causa principal de mort en els homes és el càncer de pulmó, la malaltia isquèmica del cor (inclou angina de pit i infart cardíac) i la malaltia cerebrovascular (inclou ictus), i en les dones el càncer de mama, el càncer de pulmó, la demència senil i l'Alzheimer.

Segons el Doctor Jordi Sunyer, investigador de l'Institut de Salut Global de Barcelona, "si a Barcelona tinguéssim els nivells de qualitat de l'aire recomanats de l'Organització Mundial per la Salut, deixarien de produir-se 1 de cada 3 ictus, 2 de cada 10 infarts de miocardi, i 2 de cada 10 càncers de pulmó". O els nombrosos estudis que correlacionen contaminació amb casos d'asma en infants i deficiències en el desenvolupament cognitiu.

L'aire que respirem cada dia, cada instant, a casa nostra, en els nostres carrers, a les nostres escoles, ens està perjudicant greument la salut.

És per això que exigim a l'administració pública, Ajuntament de Barcelona, Generalitat de Catalunya i Govern de l'Estat Espanyol, una solució immediata a aquest greu problema de salut pública.

*Barcelona, maig de 2019.*